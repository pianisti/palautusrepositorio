Start, Stop, Continue, More of, Less of Wheel on retrospektiivitekniikka, jossa piirretään 
esimerkiksi paperille viiteen osaan jaettu ympyrä, josta löytyvät otsikot "start", "stop", 
"continue", "more of" ja "less of". Tämän jälkeen pohditaan otsikoiden avulla sitä, kuinka 
työskentelyä halutaan jatkaa tai muuttaa tulevassa sprintissä. Keskustelun ja pohdinnan 
kommentit kirjataan lyhyesti ympyrään vastaavan otsikon alle.

Toinen retrospektiivitekniikka on Glad, Sad, Mad, jossa jokainen tiimiläinen kirjoittaa 
itsenäisesti ylös edellisen sprintin aikana tekemiään huomioita lyhyesti esimerkiksi post-it 
-lapuille. Tämän jälkeen tiimiläiset jakavat kirjoittamansa huomiot muille, ja laput asetetaan 
nähtäville taululle, joka on jaettu kolmeen osaan otsikoilla "glad", "sad" ja "mad". Laput 
sijoitetaan vastaavan otsikon alle ja samanlaiset aiheet pyritään ryhmittelemään lähekkäin. 
Tiimi äänestää, mistä aiheista halutaan keskustella, ja aiheet käydään läpi eniten ääniä 
saaneesta alkaen. 
